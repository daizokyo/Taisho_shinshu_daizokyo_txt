西天譯經三藏朝散大夫試鴻臚卿傳教大師臣法天奉　詔譯

爾時佛告諸苾芻。於過去劫有大國王。名滿度摩。有一太子名毘婆尸。久處深宮思欲出遊。告御車人瑜誐言。與我如法安置車馬。今欲出外遊觀園林。瑜誐聞已即往廐中。安置車馬控太子前。乘之出外。見一病人。太子曰。云何此人顏貌羸瘦氣力劣弱。瑜誐答言。此是病人。太子曰。云何名病。瑜誐答言。四大假合虛幻不實。稍乖保調即生苦惱。此名為病。太子曰。我能免不。瑜誐答言。俱同幻體四太無別。如失保調亦不能免。太子聞之情思不悅。即迴車馬却至王宮。端坐思惟病苦之法。真實不虛。心無安隱。爾時世尊而說頌曰。

　　毘婆尸太子　　遊觀於園林
　　忽見病患者　　形色而憔悴
　　即問御車人　　太子亦難免
　　端坐自思惟　　病苦而無謬

爾時世尊說此偈已。告苾芻言。時滿度摩王即問瑜誐。云何太子。出迴不悅。瑜誐答言。太子出外遊觀園林。見一病人形色瘦惡。心神不安太子不識。問言何人。瑜誐答言。此是病人。又復問言。我能免不。瑜誐答言。俱同幻體四大無別。如失保調亦不能免。太子聞已即迴車歸宮。思惟病法是故不樂。時滿度摩王聞是事已。憶念往日相師之言。若得在家即紹灌頂輪王之位。若或出家信樂修行而成佛果。如是念已。即於宮內施設種種上妙五欲。娛樂太子。令彼愛著斷出家意。爾時世尊而說頌曰。

　　滿度摩父王　　知子遊觀迴
　　身心而不樂　　恐彼求出家
　　即以上妙樂　　色聲香味觸
　　悅於太子情　　令後紹王位

爾時世尊說此偈已。告苾芻言。時毘婆尸太子告瑜誐言。與我如法安置車馬。今出城外遊觀園林。瑜誐聞已即往廐中。安置車馬控太子前。乘之出城。見一老人。鬚髮皓白。身心昧劣。執杖前行。呻吟無力。太子曰。此是何人。瑜誐答言。此是老人。太子曰。云何名老。瑜誐答言。五蘊幻身四相遷變。始自嬰兒童子。不覺長盛老年。眼暗耳聾身心衰朽。名之為老。太子曰。吾免此不。瑜誐答言。貴賤雖異幻體無別。日往月來亦須衰老。太子聞之不樂而歸。入定思惟老苦之法無能免者。爾時世尊而說頌曰。

　　毘婆尸太子　　忽見一老人
　　鬚髮皆皓然　　執杖乏氣力
　　入定審思惟　　一切有為法
　　剎那而不住　　無有免斯者

爾時世尊說此偈已。告苾芻言。滿度摩王見太子不樂。問瑜誐言。我子云何情不樂耶。瑜誐答言。太子出外見一老人。太子曰。此是何人。瑜誐答言。此是老人。太子又問。云何名老。瑜誐答言。五蘊幻身四相遷變。始自嬰兒童子。不覺長盛老年。眼暗耳聾身心衰朽。名之為老。太子曰。我還免不。瑜誐答言。貴賤雖異幻體無別。日往月來亦須衰老。太子聞已不樂而歸。入定思惟實無免者。所以不悅。王聞是事。憶念往昔相師之言。若得在家必作輪王。若也出家必成佛果。爾時滿度摩王如是念已。復以五欲妙樂娛悅太子。令彼愛著斷出家意。爾時世尊。而說頌曰。

　　滿度摩父王　　見子心不悅
　　憶昔相師言　　恐彼求出家
　　即以妙五欲　　種種悅其心
　　如彼天帝釋　　受樂歡喜園

爾時世尊說此偈已。告苾芻言。時毘婆尸太子告瑜誐言。與我如法安置車馬。今欲出外遊觀園林。瑜誐聞已即往廐中。安置車馬控太子前。乘之出外。見有多人圍繞車輿舉聲大哭。太子曰。此是何人。瑜誐答言。此是死相。太子曰。云何名死。瑜誐答言。人生浮世壽有短長。一旦乖離氣絕神逝。永別恩愛長處荒郊。眷屬悲啼。此名為死。太子曰。我能免不。瑜誐答言。三界無安未逃生死。太子之身亦不可免。太子聞已。身心不悅迴車歸宮。入定思惟無常之法不可愛樂。我今云何得免斯苦。爾時世尊而說頌曰。

　　毘婆尸太子　　見彼命終人
　　即問御車者　　無能免斯苦
　　獨坐自思惟　　真實而不謬
　　我身復云何　　得免無常患

爾時世尊說此偈已。告苾芻言。滿度摩王問瑜誐言。太子云何而不樂耶。瑜誐答言。太子出城見一死人問言。此是何人。瑜誐答言。此是死相。太子曰。云何名死。瑜誐答言。人生浮世壽有短長。一旦乖離氣絕神逝。永別恩愛長處荒郊。眷屬悲啼。名之為死。太子曰。我能免不。瑜誐答言。三界無安未逃生死。不可免也。太子聞已迴車歸宮。入定思惟實無免者。是以不樂。王聞是事。憶念昔日相師之言。若得在家必作輪王。若是出家必成佛果。復以五欲之樂娛悅太子。令彼樂著捨出家意。爾時世尊而說偈言。

　　滿度摩國王　　毘婆尸太子
　　見彼命終人　　嗞嗟而不悅
　　王以上妙樂　　色聲香等境
　　娛悅令愛著　　捨離出家意

爾時世尊說此偈已。告苾芻言。時毘婆尸太子告瑜誐言。與我如法安置車馬。今欲出外遊觀園林。瑜誐聞已即往廐中。安置車馬控太子前。乘之出外。見一苾芻剃除鬚髮。身被袈裟。太子曰。此是何人。瑜誐答言。此是出家人。太子曰。云何名出家人。瑜誐答言。悟老病死。入解脫門。行忍辱慈悲。求涅槃安樂。永別親愛。願作沙門。名出家人。太子聞已歡喜至前。善哉善哉。行慈悲忍辱平等善法。能背塵勞趣求安樂。我亦願為。言已歸宮。即發信心。行出家法。作沙門相。爾時世尊而說頌曰。

　　太子出王城　　遊觀諸園苑
　　忽見老病人　　及彼無常者
　　念念不久停　　恒受種種苦
　　復覩出家人　　剃除於鬚髮
　　服壞色袈裟　　進止身儀雅
　　常行平等慈　　忍辱諸善法
　　是故求出家　　棄捨五欲樂
　　父母并眷屬　　國城諸珍寶
　　即作沙門相　　忍辱自調伏
　　息除貪愛心　　勤求解脫樂

爾時世尊說此偈已。告苾芻言。滿度摩城八萬人眾。見毘婆尸捨父王位。出家剃髮為沙門相。而各思惟。太子上族棄捨五欲而修梵行。我等今者宜亦出家。彼八萬人如是思已。即時出家為沙門身。爾時世尊而說頌曰。

　　大智最上人　　其數有八萬
　　隨順毘婆尸　　出家修梵行

爾時世尊說此偈已。告苾芻言。時毘婆尸菩薩既出家已。與彼八萬人。離自國城遊行諸處。至一聚落結夏安居。過是夏已而自思惟。我今云何如迷醉人遊行諸處。作是念已。心得清淨至本住舍。於夜分中復自思惟。我今何用世間富貴。眾生愛著輪迴生死。苦蘊相續無有窮盡。又復思惟。此老死苦因。何緣所生而得老死。入三摩地諦觀此法。從生支有。又復思惟。此生苦因何緣所生。入三摩地諦觀此法。從有支有。又復思惟。此有苦因何緣所生。入三摩地諦觀此法。從取支有。又復思惟。此取苦因何緣所生。入三摩地諦觀此法。從愛支有。又復思惟。此愛苦因何緣所生。入三摩地諦觀此法。從受支有。又復思惟。此受苦因何緣所生。入三摩地諦觀此法。從觸支有。又復思惟。此觸苦因何緣所生。入三摩地諦觀此法。從六入支有。又復思惟。此六入苦因何緣所生。入三摩地諦觀此法。從名色支有。又復思惟。此名色苦因何緣所生。入三摩地諦觀此法。從識支有。又復思惟。此識苦因何緣所生。入三摩地諦觀此法。從行支有。又復思惟。此行苦因何緣所生。入三摩地諦觀此法。從無明支有。如是無明緣行。行緣識。識緣名色。名色緣六入。六入緣觸。觸緣受。受緣愛。愛緣取。取緣有。有緣生。生緣老死憂悲苦惱。如是集成一大苦蘊。爾時毘婆尸菩薩又復思惟。此老死苦因云何得滅。入三摩地諦觀此法。生滅則老死滅。又復思惟。此生苦因云何得滅。入三摩地諦觀此法。有滅則生滅。又復思惟。此有苦因云何得滅。入三摩地諦觀此法。取滅則有滅。又復思惟。此取苦因云何得滅。入三摩地諦觀此法。愛滅則取滅。又復思惟。此愛苦因云何得滅。入三摩地諦觀此法。受滅則愛滅。又復思惟。此受苦因云何得滅。入三摩地諦觀此法。觸滅則受滅。又復思惟。此觸苦因云何得滅。入三摩地諦觀此法。六入滅則觸滅。又復思惟。六入苦因云何得滅。入三摩地諦觀此法。名色滅則六入滅。又復思惟。名色苦因云何得滅。入三摩地諦觀此法。識滅則名色滅。又復思惟。此識苦因云何得滅。入三摩地諦觀此法。行滅則識滅。又復思惟。此行苦因云何得滅。入三摩地諦觀此法。無明滅則行滅。如是無明滅則行滅。行滅則識滅。識滅則名色滅。名色滅則六入滅。六入滅則觸滅。觸滅則受滅。受滅則愛滅。愛滅則取滅。取滅則有滅。有滅則生滅。生滅則老死憂悲苦惱滅。如是一大苦蘊而自不生。爾時世尊而說頌曰。

　　毘婆尸菩薩　　思惟老死苦
　　以智推彼因　　何緣何法生
　　入定審諦觀　　知從生支起
　　乃至行苦因　　知從無明有
　　復觀從何滅　　無明滅行滅
　　乃至老死盡　　苦蘊悉皆無

爾時世尊說此偈已。告苾芻言。時毘婆尸菩薩復觀色受想行識。生滅不住。如幻如化無有真實。智觀現前。業習煩惱一切不生。得大解脫。成正等覺。爾時世尊而說頌曰。

　　毘婆尸菩薩　　復觀蘊等法
　　入彼三摩地　　智觀現前時
　　惑苦業習氣　　一切皆不生
　　如飄兜羅綿　　剎那不可住
　　成就佛菩提　　涅槃吉祥果
　　如月大圓明　　光徧十方界

爾時世尊說此偈已。告苾芻言。時毘婆尸先在因位。一疑自身猶如迷醉。二疑貪等煩惱展轉增多。如是思惟緣生之法。得大解脫。爾時世尊而說頌曰。

　　彼佛如來身　　難成能得成
　　觀察緣生法　　復斷貪瞋癡
　　究竟於彼岸　　成就大解脫
　　如日在山頂　　徧照於一切

