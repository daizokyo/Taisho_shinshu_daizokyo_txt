佛說七佛經卷第一

西天譯經三藏朝散大夫試鴻臚卿傳教大師臣法天奉　詔譯

如是我聞：

一時，佛在舍衛國祇樹給孤獨園。爾時有大苾芻眾，持缽食時詣迦里梨道場，共坐思惟：「過去世時有何佛出現，族姓壽量其義云何？」如是思已，互相推問而不能知。爾時，世尊知此苾芻思惟是事，即從座起，詣迦里梨道場，結跏趺坐。時諸苾芻，頭面禮足住立一面，合掌恭敬一心瞻仰。

世尊問曰：「汝諸苾芻，於意云何？」苾芻答言：「我等思惟，過去世中有何佛出世？族姓壽量皆不能知。」佛告諸苾芻：「汝等樂聞。」苾芻答言：「今正是時，願為宣說。」佛言：「汝等諦聽，我今說之。過去九十一劫，有毘婆尸佛．應．正等覺，出現世間。三十一劫，有尸棄佛，毘舍浮佛．應．正等覺，出現世間。於賢劫中第六劫，有俱留孫佛．應．正等覺，出現世間。第七劫，有俱那含牟尼佛．應．正等覺，出現世間。第八劫，有迦葉波佛．應．正等覺，出現世間。第九劫，我釋迦牟尼佛，出世間，應．正等覺。 復次過去劫中，毘婆尸佛、尸棄佛、毘舍浮佛，宣說尸羅清淨戒律，成就智慧最上之行。

「復次賢劫中，俱留孫佛、俱那含牟尼佛、迦葉波佛，亦說清淨律儀及禪定解脫之法；我所說法，亦復如是。汝諸苾芻！過去毘婆尸佛，剎帝利姓，發淨信心，而求出家，成正覺道。尸棄佛、毘舍浮佛，亦剎帝利姓。俱留孫佛、俱那含牟尼佛、迦葉佛，婆羅門姓。我生淨飯王宮，剎帝利姓。」

爾時，世尊欲重宣此義，而說頌曰：

「我說過去世， 九十一劫中，
時有毘婆尸， 出現於世間。
三十一劫中， 尸棄、毘舍浮，
如是正等覺， 皆姓剎帝利。
俱留孫如來， 婆羅門之姓，
俱那含、迦葉， 其姓亦復然。
我處閻浮提， 而為淨飯子，
雖證佛菩提， 亦姓剎帝利。」

爾時，世尊說此偈已，告苾芻眾言：「汝等諦聽！我今復說七佛如來．應．正等覺所有族號，毘婆尸佛、尸棄佛、毘舍浮佛，憍陳族。俱留孫佛、俱那含牟尼佛、迦葉波佛，迦葉族。釋迦如來，瞿曇族。」

爾時，世尊重說頌曰：

「毘婆尸如來、 尸棄、毘舍浮，
如是彼三佛， 悉是憍陳族。
俱留孫如來、 俱那含、迦葉，
如是彼三佛， 悉是迦葉族。
我處閻浮界， 生於淨飯宮，
出家證菩提， 是彼瞿曇族。」

爾時，世尊說此偈已，告苾芻眾言：「汝等諦聽！我今復說七佛如來．應．正等覺壽量長短。毘婆尸佛．應．正等覺出現世間，壽八萬歲。尸棄佛．應．正等覺，出現世間，壽七萬歲。毘舍浮佛．應．正等覺，出現世間，壽六萬歲。俱留孫佛．應．正等覺，出現世間，壽四萬歲。俱那含牟尼佛．應．正等覺，出現世間，壽三萬歲。迦葉波佛．應．正等覺，出現世間，壽二萬歲。我化五濁眾生，壽百歲故。」

爾時，世尊重說頌曰：

「毘婆尸如來、 尸棄、毘舍浮、
俱留孫世尊、 俱那含、迦葉，
如是出世時， 各自人壽量，
八萬、次七萬、 六萬及四萬、
三萬至二萬， 如是釋迦佛，
而出於五濁， 人壽一百歲。」

爾時，世尊說此偈已，告苾芻眾言：「汝等諦聽！我今復說七佛如來父母、國城種種名字。毘婆尸佛，父名滿度摩王，母名滿度摩，帝城亦名滿度摩。尸棄如來，父名阿嚕拏王，母同名阿嚕拏，城名阿嚕嚩帝。毘舍浮如來，父名穌缽囉底都王，母名缽囉婆嚩底，城名阿努缽麼。俱留孫佛，父名野倪也那多，母名尾舍佉，王名剎謨剎摩，城名剎摩。俱那含牟尼佛，父名野倪也那睹，母名烏多囉，王名輸部，城名輸婆嚩帝。迦葉如來，父名穌沒囉賀摩，母名沒囉賀摩虞缽多，王名訖里計，城名波羅奈。我今應．正等覺，父名淨飯王，母名謨訶摩耶，城名迦毘羅。」

爾時，世尊重說頌曰：

「毘婆尸如來， 彼佛本生處，
滿度摩為父， 滿度摩帝母，
所都大城郭， 亦名滿度摩，
時豐國富盛， 人民恒快樂。
尸棄佛世尊， 阿嚕拏王父，
阿嚕拏嚩帝， 是佛母之名，
所居城同號， 阿嚕拏嚩帝，
人民甚熾盛， 大富常安隱。
毘舍浮如來， 父王及母名，
穌缽囉帝都， 缽囉婆嚩帝，
所都之國城， 名阿努波摩，
其世亦安隱， 一切無災害。
俱留孫世尊， 彼父所立名，
野倪也那多， 尾舍佉為母，
剎謨剎摩王， 都彼剎摩城，
時彼諸眾生， 崇重於賢善。
俱那含牟尼， 野倪也那睹，
而是父之名， 母號烏多囉，
國王名輸部， 輸婆嚩帝城，
縱廣多嚴飾， 有情無諸惱。
迦葉波佛父， 穌沒囉賀摩，
母立沒囉賀， 摩虞缽多名，
訖里計國王， 都波羅奈城，
其中諸眾生， 晝夜常安隱。
我今所生處， 淨飯王為父，
摩訶摩耶母， 城名迦毘羅。
如是正等覺， 七佛諸如來，
父母及國城， 分別名如是。」

爾時，世尊說此偈已，告苾芻眾言：「汝等諦聽！我今復說七佛如來聲聞弟子。毘婆尸如來．應．正等覺大智弟子，名欠拏底寫，聲聞中第一。尸棄如來．應．正等覺大智弟子，名部三婆嚩，聲聞中第一。毘舍浮如來．應．正等覺大智弟子，名野輸多囉，聲聞中第一。俱留孫如來．應．正等覺大智弟子，名散𡁠嚩，聲聞中第一。俱那含牟尼如來．應．正等覺大智弟子，名穌嚕努多囉，聲聞中第一。迦葉波如來．應．正等覺大智弟子，名婆囉特嚩惹，聲聞中第一。我今應．正等覺大智弟子，名舍利弗，聲聞中第一。」

爾時，世尊重說頌曰：

「毘婆尸如來， 有大智慧子，
名欠拏底寫。 尸棄佛世尊，
有大智慧子， 名部三婆嚩。
毘舍浮如來， 有大智慧子，
名野輸多囉。 俱留孫如來，
有大智慧子， 名曰散𡁠嚩。
俱那含牟尼， 有大智慧子，
穌嚕努多囉。 迦葉佛世尊，
有大智慧子， 婆囉特嚩惹。
我今應正覺， 有大智慧子，
名曰舍利弗。 如是七佛子，
於諸聲聞中， 各各為第一。」

爾時，世尊說此偈已，告苾芻眾言：「汝等諦聽！我今復說七佛如來侍者弟子。毘婆尸如來．應．正等覺侍者，名阿輸迦。尸棄如來．應．正等覺侍者，名剎摩迦嚕。毘舍浮佛．應．正等覺侍者，名烏波扇睹。俱留孫佛．應．正等覺侍者，名沒提踰。俱那含牟尼佛．應．正等覺侍者，名穌嚕帝里野。迦葉如來．應．正等覺侍者，名薩里嚩蜜怛囉。我今應．正等覺侍者，名阿難陀。」

爾時，世尊重說頌曰：

「佛子阿輸迦， 剎摩迦嚕等，
并烏波扇睹， 沒提踰之者，
穌嚕帝里野， 薩嚩蜜怛囉，
及彼阿難陀， 皆為佛侍者。
常行慈悲心， 成就三摩地，
通達諸法相， 具足大智慧，
多聞而聰敏， 為大法之師，
眾中居第一， 名聞於十方。
人天皆歸敬， 精進力堅固，
斷盡諸煩惱， 而證無生滅。
承侍佛世尊， 恒獲於己利，
如是諸如來， 成就真佛子。」

爾時，世尊說此偈已，告苾芻眾言：「汝等諦聽！我今復說七佛如來所度聲聞之眾。毘婆尸如來第一會說法，有六萬二千苾芻得阿羅漢果，第二會說法，有十萬苾芻得阿羅漢果，第三會說法，有八萬苾芻得阿羅漢果。尸棄如來第一會說法，十萬苾芻得阿羅漢果，第二會說法，八十億苾芻得阿羅漢果，第三會說法，七萬苾芻得阿羅漢果。毘舍浮如來，第一會說法，八萬苾芻得阿羅漢果，第二會說法，七萬苾芻得阿羅漢果，第三會說法，六萬苾芻得阿羅漢果。「俱留孫如來一會說法，四萬苾芻得阿羅漢。俱那含牟尼佛一會說法，三萬苾芻得阿羅漢果。迦葉如來一會說法，二萬苾芻得阿羅漢果。我今一會說法，一千二百五十苾芻得阿羅漢果。」

爾時，世尊重說頌曰：

「毘婆尸如來、 尸棄、毘舍浮、
俱留孫世尊、 俱那含、迦葉，
并釋迦牟尼， 各各出世時，
所度聲聞眾， 數有七十億，
九萬餘三千， 二百五十人，
皆得阿羅漢， 不受於後有。」

爾時，世尊說此偈已，告苾芻眾言：「汝等諦聽！毗婆尸佛、尸棄佛、毘舍浮佛，乃至我今出現世間，住持教化，宣說法教，調伏有情，戒行儀範，受持衣缽，求證菩提，無有少法而各別異。」

爾時，世尊而說頌曰：

「如是過現劫， 毗婆尸等佛，
所度眾苾芻， 成就大智慧，
勤修於正道， 菩提之分法，
五根與五力， 四念、四神足，
七覺、八聖支， 及彼三摩地，
寂靜眼等根， 通達於法藏，
開悟諸群生， 增長於慧命，
如是賢劫中， 皆嘆未曾有。
佛以大悲智， 自覺覺於他，
威德大神通， 所說皆如是。」

爾時，世尊說此偈已，與諸苾芻即從座起，還給孤獨園，過是夜已，至平旦時。

諸苾芻眾，從其本舍，往迦里梨道場，互相推問：「過去如來入大涅槃，離諸戲論，永斷輪迴，而無過失。如是大丈夫，有如是智慧，如是持戒，如是三摩地，如是解脫，如是威德，如是種族，降世利生，甚為希有不可思議。」

爾時，世尊知諸苾芻心之所念，從座而起，詣迦里梨道場，結跏趺坐，告苾芻眾言：「於意云何？」時諸苾芻白世尊言：「我等聞說，過去如來，入大涅槃，離諸戲論，永斷輪迴，而無過失，如是大丈夫，有如是智慧，如是持戒，如是三摩地，如是解脫，如是威德，如是種族，降世利生，甚為希有不可思議。」佛言：「苾芻，汝今所說，何以故？」苾芻白言：「佛有清淨法界，證真覺智，無不了知，願為解說。」佛言：「苾芻，汝等諦聽，我今說之。於過去世，有大國王名滿度摩，彼王妃后名滿度摩帝。爾時，毗婆尸佛從兜率天降下閻浮，入於母腹住胎藏中，放大光明照諸世間無有幽暗，而諸惡趣一切地獄，日月威光亦不能照，佛光所及忽得大明，而彼有情互得相見，即發聲言：『何故此間有別眾生？』」

爾時，世尊而說頌曰：

「菩薩從兜率， 下降閻浮時，
如雲亦如風， 須臾至母腹，
身放大光明， 照耀人天界，
地獄鐵圍山， 皆悉無幽暗。
佛剎眾境界， 隨住於母身，
如是大仙眾， 亦來俱集會。」

爾時，世尊說此偈已，告苾芻眾言：「汝今諦聽！彼菩薩摩訶薩從兜率天下降閻浮，入母胎時，部摩夜叉高聲唱言：『此大菩薩大威德大丈夫，捨天人身及阿修羅身，處彼母胎而受人身。』如是四天王天，忉利天，夜摩天乃至梵輔等天聞此唱言：『菩薩降神處母胎中。』皆悉來集。」

爾時，世尊而說頌曰：

「菩薩從兜率， 降神母胎時，
部摩大夜叉， 唱言彼菩薩，
棄捨天中身， 及於修羅質，
處此母胎中， 即受人世報。
四王、忉利天、 夜摩及兜率，
乃至於梵世， 皆悉聞斯事，
菩薩降人間， 微妙真金色，
諸天悉來集， 心懷大喜慶。」

爾時，世尊說此偈已，告苾芻眾言：「汝今諦聽！彼菩薩摩訶薩從兜率天降閻浮時，有四大天子威德具足，身被甲冑，手執弓刀，擁護菩薩，人非人等皆不侵害。」

爾時，世尊而說頌曰：

「菩薩降生時， 忉利天帝釋，
遣彼四天王， 各具大威力，
身被金甲冑， 手執弓刀槍，
恒時常衛護。 羅剎非人等，
不敢作惱害。 安住母腹中，
如處大宮殿， 恒受諸快樂。」

爾時，世尊說此偈已，告苾芻言：「汝今諦聽！彼菩薩摩訶薩從兜率天下降閻浮處母胎時，其身清淨光明照耀，如摩尼珠，母心安隱無諸熱惱。」

爾時，世尊而說頌曰：

「菩薩處胎時， 清淨無瑕穢，
猶如琉璃珠， 亦如摩尼寶，
光明照世間， 如日出雲翳，
成就第一義， 出生最上智。
令母無憂惱， 恒行眾善業，
有情皆歸仰， 安處剎帝利。」

爾時，世尊說此偈已，告苾芻眾言：「汝今諦聽！彼菩薩摩訶薩從兜率天下降閻浮處母胎時，未曾得聞母有染欲色等五塵而無所著。」

爾時，世尊而說頌曰：

「菩薩處胎時， 令母心清淨，
不聞染污名， 遠離五欲過，
斷除貪愛根， 不受諸苦惱，
身心恒安隱， 常得於快樂。」

爾時，世尊說此偈已，告苾芻眾言：「汝今諦聽！彼菩薩摩訶薩從兜率天下降閻浮處母胎時，母自受持近事五戒：一不殺生，二不偷盜，三不婬欲，四不妄語，五不飲酒，於其右脅誕生菩薩，母後命終生天界中。」

爾時，世尊而說頌曰：

「菩薩處胎中， 母自持五戒，
右脅生童子， 無彼諸苦惱，
譬如天帝釋， 受妙五欲樂，
於後命終時， 速得生天上。」

爾時，世尊說此偈已，告苾芻眾言：「汝今諦聽！彼菩薩摩訶薩右脅生時，大地震動，身真金色離諸垢染，放大光明普照世間一切境界，所有惡趣黑暗地獄忽然大明，彼中眾生互得相見，各各疑云：『何故此間有別眾生？』」

爾時，世尊而說頌曰：

「菩薩降生時， 大地皆震動，
身相如真金， 不染諸塵垢。
威德大神通， 光明照一切，
幽暗業眾生， 而互得相見。」

爾時，世尊說此偈已，告苾芻眾言：「汝今諦聽！彼菩薩摩訶薩右脅生時，母無疲困，不坐不臥。爾時菩薩大威德大丈夫，心不昏昧，足不履地，有四大天子捧童子身。」

爾時，世尊而說頌曰：

「菩薩降生時， 母意無散亂，
不坐亦不臥， 自在而適悅。
威德大丈夫， 心離諸暗昧，
四天捧其身， 足不履於地。」

爾時，世尊說此偈已，告苾芻眾言：「汝今諦聽！彼菩薩摩訶薩右脅生時，身體清淨如琉璃寶，遠離一切膿血洟唾不淨之物，亦如摩尼珠憍尸迦衣，諸塵垢等而不能著。」

爾時，世尊而說頌曰：

「菩薩降生時， 身器悉清淨，
遠離諸穢惡， 膿血洟唾等，
譬如憍尸衣， 及彼摩尼寶，
瑩淨體光明， 塵垢皆不住。」

爾時，世尊說此偈已，告苾芻眾言：「汝今諦聽！彼菩薩摩訶薩右脅生時，有二天子，於虛空中降二種水，一冷二溫，沐浴童子。」

爾時，世尊而說頌曰：

「菩薩降生時， 空中有二天，
沐浴童子身， 降彼二種水，
溫冷各相宜， 表圓於福慧，
成就大無畏， 普遍視眾生。」

爾時，世尊說此偈已，告苾芻眾言：「汝今諦聽！彼菩薩摩訶薩右脅生時，具三十二相，身色端嚴，眼根清淨見十由旬。」

爾時，世尊而說頌曰：

「菩薩降生時， 諸相悉具足，
目淨復端嚴， 遠視十由旬。」

爾時，世尊說此偈已，告苾芻眾言：「彼菩薩摩訶薩右脅生時，見忉利天，彼天帝釋見此童子是真佛身，執白傘蓋覆童子身，寒熱風塵一切諸惡而不能侵。」

爾時，世尊而說頌曰：

「童子初生時， 遠視於忉利，
帝釋復睹之， 手執白傘蓋，
即來覆其身， 寒熱風日等，
及彼諸毒惡， 一切不能侵。」

爾時，世尊說此偈已，告苾芻眾言：「汝今諦聽！彼菩薩摩訶薩右脅生時，本母乳母養母，及諸宮人圍繞保護，澡浴塗香種種承奉。」

爾時，世尊而說頌曰：

「童子初生時， 乳養有三母，
及彼諸宮人， 四面常圍繞，
澡浴復塗香， 令彼常安隱，
如是晝夜中， 無暫而捨離。」

爾時，世尊說此偈已，告苾芻眾言：「汝今諦聽！彼菩薩摩訶薩右脅生時，身色端嚴，具三十二相。滿度摩王，即召相師占其童子，婆羅門言：『若令在家受灌頂輪王之位，主四天下，具足千子威德無畏，不以兵杖弓劍能降他軍；若復出家堅固修行，成正等覺。』」

爾時，世尊而說頌曰：

「相師婆羅門， 占此天童子，
告彼父王言， 具相三十二，
如月出眾星， 世間甚希有。
若常在宮殿， 必紹轉輪位，
主領四大洲， 復生千太子；
如是出家時， 速成無上覺。」

爾時，世尊說此偈已，告苾芻眾言：「汝今諦聽！彼菩薩摩訶薩右脅生時，身真金色諸相端嚴，如水生蓮塵垢不著，一切有情瞻仰不足。所出言音微妙細密清雅流美，譬如雪山迦尾囉鳥，食花而醉，所出音聲雅妙清響，眾生聞者無不愛樂，童子言音亦復如是。」

爾時，世尊而說頌曰：

「童子初生時， 身相真金色，
亦如紅蓮華， 塵垢不能染。
言音甚微妙， 如迦尾羅聲，
眾人得聞之， 愛樂無厭足。」

爾時，世尊說此偈已，告苾芻眾言：「汝今諦聽！彼菩薩摩訶薩為童子時，遠離邪妄，心意純直，自覺覺他恒行正法，眾人侍奉，如帝釋天主宗敬父母，由此名為毘婆尸。」

爾時，世尊而說頌曰：

「毘婆尸如來， 為彼童子時，
通達大智慧， 遠離於邪妄。
自覺及覺他， 修習正法行，

眾人常愛敬， 如彼帝釋天。
侍養於父母， 名聞滿世間，
是名毘婆尸， 利益諸含識。」