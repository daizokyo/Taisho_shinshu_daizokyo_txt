佛說大堅固婆羅門緣起經卷上

西天譯經三藏朝奉大夫試光祿卿傳法大師賜紫臣施護等奉　詔譯

如是我聞：

一時，世尊在王舍城鷲峯山中，與大眾俱。是時，有五髻乾闥婆王子，過於夜分，至明旦時，來詣佛所——彼有身光廣大照耀，彼鷲峯山都一光聚——到佛所已，頭面禮足，退住一面，前白佛言：「世尊！我於一時，在三十三天，見帝釋天主、大梵天王并善法天眾而共集會有所宣說——我親所聞，我親所受——是義云何？唯願世尊！告示於我，令我了知。」

佛告五髻乾闥婆王子言：「所有汝於三十三天帝釋天主、大梵天王并善法天眾共集會處有所聽受，我今如應告語於汝，令汝了知。」

時，五髻乾闥婆王子，復白佛言：「世尊！我於一時在三十三天帝釋天主、大梵天王并善法天眾共集會處。是時，或有天子，以因緣故，初生彼天。同時，有餘先生天子，見初生者，乃起五種極愛樂事，所謂壽命、色相、名稱、吉祥、眷屬等。世尊！彼有一類天子，作如是言：『諸天子！汝等且觀，此初生天子，有餘先生天子，起於五種極愛樂事，所謂壽命、色相、名稱、吉祥、眷屬等。』彼時，又有一類天子，作如是言：『諸天子！此初生者是佛世尊聲聞法中，修梵行已，身壞命終，感善趣報，而來生此三十三天。同時，有諸先生天子，乃起五種極愛樂事。』彼時又有一類天子，作如是言：『快哉諸天子！有四佛如來、應供、正等正覺，出現世間，宣說諸法，利益天人，損減阿脩羅眾，增益天眾。』彼時，又有一類天子，作如是言：『止！諸天子！非四佛如來、應供、正等正覺，出現世間。快哉！諸天子！有三佛如來、應供、正等正覺，出現世間，宣說諸法，利益天人，損減阿脩羅眾，增益天眾。』彼時，又有一類天子，作如是言：『止！諸天子！非三佛如來、應供、正等正覺，出現世間。快哉！諸天子！有二佛如來、應供、正等正覺，出現世間，宣說諸法，利益天人，損減阿修羅眾，增益天眾。』如是等事，願佛為說。」

是時，帝釋天主、大梵天王在佛會中，佛以是事告帝釋天主并天眾言：「汝等當知，同一時中，無處容受二佛如來、應供、正等正覺，出現世間，宣說諸法。」時，帝釋天主并諸天眾，聞佛語已，咸生歡喜，心意快然。

爾時，世尊知彼帝釋天主并諸天眾咸生歡喜，即告眾言：「如來、應供、正等正覺出現世間，具足八種希有之法。汝等若欲聞者，應當勝前發歡喜心起忻樂意。」即時，佛告帝釋天主言：「憍尸迦！汝今為此天眾，隨應樂說如來、應供、正等正覺八希有法。」

時，帝釋天主承佛教勅，宣說世尊八希有法：「諸天子！隨有如來、應供、正等正覺出現世間，決定損減阿脩羅眾，增益天眾，能令多人利益安樂。如是利樂，是為希有。

「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，宣說法教，利益天人。所謂破諸見法、離染污法、順觀法、潔白法、了知諸受法、除憍慢法、調伏渴流法、破無明法、斷依止法、離貪愛法、寂滅法、涅槃法。如是宣說諸法，是為希有。

「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，為諸聲聞教示學法，謂所應修諸無瞋法。以此緣故，如來、應供、正等正覺重重教示：『諸修行者，應於曠野寂靜等處修無諍行，若行、若住、若坐、若臥，遠離憒閙，及離諠繁，隨自依止、隨自色相、隨自忻樂、隨自所愛，勿雜他人，隨自應行。』如是教示，是為希有。

「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，雖復隨順受諸飲食，如來常得食中上味，及得正味，得第一味，得不離散味。又復，如來、應供、正等正覺所受飲食，遠離憍慢無住無著，常離過失起正智慧，常欲出離。復以此法教示一切，是為希有。

「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，具足神通，為諸聲聞說神通法，教示開導使令修行。如是教示，是為希有。

「復次，諸天子！如來大師出現世間，我不見於過去及今現在而有別異，是故如來、應供、正等正覺出現世間，離諸疑惑，亦離疑論，於善法中得無所畏，如是離疑者，是為希有。

「復次，諸天子！如來大師出現世間，我不見於過去及今現在而有別異，是故如來、應供、正等正覺，出現世間，於諸法中如說能行，如行能說，復以諸法，教示開導使令修行。如是教示，是為希有。

「復次，諸天子！如來大師出現世間，我不見於過去及今現在而有別異，是故如來、應供、正等正覺，出現世間，教示涅槃及涅槃道，增長充滿無有窮盡。譬如殑伽河水閻牟那河水流注大海增長無盡，如來、應供、正等正覺亦復如是，教示涅槃及涅槃道，善巧宣說諸涅槃法，及善安立，使令修行增長無盡。如是教示者，是為希有。

「諸天子！如來大師出現世間，具足如是八種希有之法，是故我不見於過去及今現在而有別異。」

是時，彼天子眾聞是說已，又復勝前，咸生歡喜，心意快然，俱白帝釋天主言：「天主！願為我等重復宣說彼如來、應供、正等正覺八種希有之法。」

時，帝釋天主為彼天眾，第二宣說如來八希有法：

「復次，諸天子！隨有如來、應供、正等正覺出現世間，決定損減阿脩羅眾，增益天眾，能令多人利益安樂，如是利樂，是為希有。諸天子！是故如來大師出現世間，我不見於過去及今現在而有別異，如是如前廣說，乃至如來、應供、正等正覺，出現世間，教示涅槃及涅槃道，增長充滿無有窮盡。譬如殑伽河水、閻牟那河水流注大海增長無盡，如來、應供、正等正覺亦復如是，教示涅槃及涅槃道，善巧宣說諸涅槃法，及善安立，使令修行增長無盡。如是教示，是為希有。諸天子！如來大師出現世間，具足如是八希有法。是故我不見於過去及今現在而有別異。」如是言已，彼天子眾又復勝前，咸生歡喜，心意快然。

爾時，世尊知天子眾又復勝前生歡喜已，復告帝釋天主言：「憍尸迦！汝今重復宣說如來、應供、正等正覺八希有法。」

是時帝釋天主承佛教勅，第三復說八希有法：

「復次，諸天子！隨有如來、應供、正等正覺，出現世間，決定損減阿脩羅眾，增益天眾，能令多人利益安樂。如是利樂，是為希有。諸天子！是故如來大師出現世間，我不見於過去及今現在而有別異，如是如前廣說，乃至如來、應供、正等正覺，出現世間，教示涅槃及涅槃道，增長充滿無有窮盡。譬如殑伽河水、閻牟那河水流注大海增長無盡，如來、應供、正等正覺亦復如是，教示涅槃及涅槃道，善巧宣說諸涅槃法，及善安立，使令修行增長無盡。如是教示，是為希有。諸天子！如來大師出現世間，具足如是八希有法，是故我不見於過去及今現在而有別異。」如是言已。

時，大梵天王知彼天眾又復勝前，咸生歡喜心意快然，即說伽陀曰：

「帝釋天主并天眾，　　咸生如是歡喜心，

　歸命稱讚佛如來，　　善說如來希有法。

　昔見天中初生者，　　具足色相及威光，

　由於梵行久已修，　　得生彼天具勝力。」

時，三十三天眾聞是伽陀已，又復勝前，咸生歡喜，心意快然。

爾時，大梵天王知彼天眾又復勝前生歡喜已，即告眾言：「汝等若欲樂聞，如來、應供、正等正覺，具大智慧，於長夜中多所利樂，如是事者，應當勝前發歡喜心，起忻樂意。」時，彼天眾俱白大梵天王言：「善哉！大梵天王，唯願廣說，如來、應供、正等正覺具大智慧，於長夜中利樂等事。」

時，大梵天王即為廣說如來大智往昔因緣。時，梵王言：「世尊！乃往過去世中，有一國王，其名域主。彼時有一婆羅門，名曰堅固，居輔相位，為王之師，聰明大智，具大才略，善治國事。王有太子，名曰黎努，王所愛念，聰明大智，復有大才，善了眾事。世尊！彼黎努太子，別有六人剎帝利童子，而為伴友，常所共會，聚砂為戲。彼輔相堅固婆羅門，亦有一子，名曰護明，深所愛念，才智聰利，凡所歷事，無不洞明。世尊！而彼輔相參治政事，頗經時歲，其後一時忽趣命終。王聞輔相堅固婆羅門已趣命終，愁憂懊惱悲軫淚流，撫膝驚惶，癡悶如絕，乃作是言：『我此輔相，頗有才智，參治國政，深為良佐，復常與我共所娛樂，而忽命終，我深苦惱。』時，彼太子聞其父王為輔相堅固婆羅門已趣命終，愁憂懊惱悲軫淚流，太子即時往詣王所，到已白言：『父王勿須憂愁，勿須涕泣，何故自損癡悶如絕？何以故？父王當知，堅固婆羅門有一長子，名曰護明，具有才智，又復聰利，若繼父位，能曉政事，其父所解，此子悉知，今有此人，王何憂惱！王應密召，隨事教招，以父所任當授其子。』

「時，王聞已，即命使人乃謂之曰：『汝往護明童子所傳如是言：「王今召汝，宜速來此。」』使人受命，即時往詣護明童子所，既到彼已，具宣王勅：『今召於汝，宜速往彼。』時，護明童子聞使人言，即時來詣王所。到已伸敬，令一面坐。時，王歡喜重復慰諭，作如是言：『我今如實教示於汝，汝父喪逝，雖復愁惱，我今令汝繼其父位，而為輔相。汝善為我共治國政。』護明童子受王教命，即繼父位乃為輔相，共治國政如父所作，諸所應事，悉如其父，而無違失。爾時，國中婆羅門長者士庶人民，知是事已，咸作是言：『快哉！護明童子！汝父昔時名為堅固，子今繼位，克廣前業，我等稱汝名大堅固。』其本名字為護明者，以火中出因緣立號，從今已後稱大堅固。

「世尊！爾時，輔相大堅固婆羅門為相未久，即時往詣六人剎帝利童子所，到已謂言：『汝諸童子！宜應往彼黎努太子所，告於彼言：「太子！若有苦惱，汝我同受；若有快樂，汝我同慶；汝有歸趣，我亦有歸。今汝父王年登壽考，進止羸劣，世難知者所謂壽命，一旦去世我等何歸？汝今當知，有諸臣佐，共相評議，王去世後，必當與汝，受王灌頂，汝若紹位，當以國土與我分治。」』是時，六人童子聞輔相大堅固婆羅門如是言已，即時往詣黎努太子所，既到彼已，具如上說。時太子言：『諸童子！若我更生之日，或有臣佐，立我嗣位與授灌頂，我於爾時不忘汝等，所有國土與汝分治，設有樂事與汝共受。』後域主王，復經久時忽趣命終。時，諸臣佐詣太子所，到已白言：『太子！當知，我等諸臣授汝灌頂，汝今時至宜紹王位。』時，黎努太子謂臣佐言：『汝等若能立我嗣位，其或堪任，今正是時。』時，諸臣佐即為敷置妙師子座，太子處于座上，以妙香水灌注其頂，作如是言：『天子！汝今時至堪嗣王位，我等諸臣奉王灌頂。』王灌頂已，善治國政。

「世尊！時，黎努王受灌頂已，未久之間，五欲自娛遊戲自在。於是輔相大堅固婆羅門，往詣六人童子所，到已告言：『汝等當知，黎努太子已受灌頂，處於王位，未久之間，五欲娛樂遊戲自在。王昔有言，與汝分治國土。汝等今時宜應往彼黎努王所，作如是言：「王昔許我，畫壤分治。汝王今時，能不忘不？」』時，六童子聞輔相大堅固婆羅門言已，即共往詣黎努王所，具如上說。

「世尊！時，黎努王告六童子言：『如先所約，我記是言，我今當以此之國土等為七分與汝六人，各各分治。』如是言已。時六童子俱白王言：『若王記其言者，斯為甚善，願王速召輔相大堅固婆羅門，令彼如王教勅，申畫疆境。彼人聰利智慧明了，堪為準的。』時，黎努王乃命使人即謂之言：『汝往輔相大堅固婆羅門所，作如是言：「王今召汝，汝今宜應速至王所。」』使人受命，即詣輔相大堅固婆羅門所，到已如應宣示王言：『汝今宜應速至王所。』